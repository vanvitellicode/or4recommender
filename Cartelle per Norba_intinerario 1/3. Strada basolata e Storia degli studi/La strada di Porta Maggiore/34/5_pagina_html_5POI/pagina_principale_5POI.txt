La strada di Porta Maggiore 
La strada che entra in città da Porta Maggiore, con un ripido percorso raggiunge un ampio pianoro dove si dirama con diversi incroci. La via, pavimentata con basoli in calcare, è accompagnata da marciapiedi su entrambi i lati. Il suo pavimento si presenta piuttosto sconnesso ed irregolare, con basoli di calcare sia grigio che bianco, di forme variabili e dimensioni medio/piccole. I solchi che si riconoscono specie nel tratto centrale dimostrano come fosse percorribile con i carri. Due aperture laterali lungo la strada, testimoniano la presenza di edifici che, in alcuni casi appaiono obliterati da strutture successive. Interessante è la presenza di una piazzola, immediatamente prima del tratto più ripido, creata per accogliere l’acqua piovana e incanalarla nella fogna sottostante (Spesso sulle strade  sono visibili cedimenti della pavimentazione dovuti all’infiltrazione dell’acqua negli strati superficiali che, a lungo andare provocavano frane e smottamenti). 

