Il Tempio Minore
Il Tempio Minore, orientato a sud-ovest, è disposto ortogonalmente al Tempio Maggiore. Si conserva solo il basamento, in opera poligonale, a pianta rettangolare (16,50 x 8,20 metri circa), costituito con blocchi tagliati e messi in opera con forte tendenza all’opera quadrata, specie sui lati nord e ovest, dove sono meglio conservati. L’alzato doveva invece essere in materiale deperibile, probabilmente legno e mattoni crudi. Il tetto doveva essere decorato da terrecotte architettoniche.
Sulla fronte del tempio sono visibili resti forse pertinenti alla gradinata in calcare che si addossava al basamento. La pianta del tempio, analoga a quella del Tempio Maggiore, mostra una cella unica preceduta da pronao, edificato contemporaneamente a quest’ultimo, esso si data tra il III e il II secolo a.C.

