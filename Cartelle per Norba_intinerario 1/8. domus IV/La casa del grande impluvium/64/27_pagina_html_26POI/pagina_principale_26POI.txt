La casa del grande impluvium
La casa del grande impluvium, pur rispettando la pianta canonica di un’abitazione di età repubblicana, non presenta l’ingresso centrale, ma posto lateralmente. Dalla strada si accede all’abitazione con un gradino, che introduce ad un piccolo spazio antistante la soglia d’ingresso. Il portone d’ingresso si apriva con due battenti verso l’esterno, come suggerisce la disposizione dei fori per cardini conservati sulla soglia. Superato uno stretto corridoio, con le pareti completamente intonacate, si accedeva alla corte scoperta caratterizzata da una imponente vasca (impluvium) rivestita con grosse lastre di calcare modanate, da cui deriva il nome della casa. La vasca è incorniciata, sui quattro lati, da una recinzione costituita da frammenti di tegole legati con malta. Ciascun muretto è fornito di fori per far confluire le acque piovane nella vasca e da qui nella cisterna sottostante. Dalla corte si accede a tutte le stanze dell’abitazione: entrando e voltando a destra, oltre all’ingresso, vi erano due ambienti di servizio (cucina e dispensa); di fronte all’ingresso sono state riconosciute tre stanze da letto, identiche per forma e dimensione. In fondo, oltrepassate due stanze prive di soglie, si aprono gli ambienti di rappresentanza. Sul lato opposto, a sinistra dell’ingresso, sono parzialmente visibili due soglie che in origine collegavano questa abitazione alla casa delle arule. La successiva divisione delle proprietà, comportò la chiusura delle porte e rese indipendente questa casa, utilizzando, per aprire l’ingresso, il primo vano dell’atrio, come oggi lo vediamo. 

