Le strade antiche
Prima di costruire una strada veniva definito il suo percorso e la sua larghezza attraverso due solchi paralleli che ne segnavano i margini. All’interno si scavava una fossa di circa 45-60 cm riempita con una sequenza di strati di pietrame via via sempre più fini: per ultimo era posto il pavimento della strada, costituito in genere da lastre poligonali di calcare combacianti.
Le strade erano, di solito, larghe, nella sede carrabile lastricata, 4,1 m in modo da consentire con l’incrocio dei carri il traffico nei due sensi di marcia. Tale misura però poteva anche aumentare in considerazione dei tratti più trafficati. Le strade solitamente erano accompagnate da marciapiedi pedonali anch’essi lastricati o variamente pavimentati. Nell’ambito delle città le strade si caratterizzano inoltre per la presenza, in prossimità di incroci di grandi blocchi squadrati, sporgenti rispetto alla pavimentazione, funzionali all’attraversamento pedonale; al di sotto del piano pavimentale, inoltre, era predisposta una conduttura sotterranea, con funzione di fogna pubblica preposta al regolare deflusso delle acque.

