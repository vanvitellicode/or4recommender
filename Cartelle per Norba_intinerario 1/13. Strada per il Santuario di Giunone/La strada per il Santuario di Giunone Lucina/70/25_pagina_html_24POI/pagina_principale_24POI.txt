La strada per il Santuario di Giunone Lucina
La strada che conduceva al santuario di Giunone, staccandosi verso sud dall’asse viario principale della città, mostra un percorso a tratti rettilineo e un andamento che asseconda la morfologia dei luoghi tanto da utilizzare in più punti come muri di contenimento dei marciapiedi la roccia affiorante.  
La strada ampia 2,45 m era pavimentata in basoli di calcare bianco, a volte differenti per dimensione e cava. In alcuni punti il lastricato appare consunto dai solchi, abbastanza profondi, recati dalle ruote dei  carri che attestano come la strada fosse percorsa da un traffico di carri piuttosto limitato, a senso unico.
Essa è accompagnata su entrambi i lati da marciapiedi larghi all’incirca 1 m  con margini costituiti da blocchetti di calcare e pavimentati in parte in cocciopesto e in parte in grandi lastre di calcare squadrate. 
I cambiamenti dei pavimenti potrebbero indirizzare a formulare ipotesi sulla articolazione edilizia lungo la via in relazione alle differenti proprietà che prospettavano sulla strada. La frequentazione della strada si aggira tra il IV e il I secolo a.C.

