La fogna sotto la strada
Un’ampia fogna, visibile in alcuni tratti, correva in senso longitudinale sotto la strada lungo tutto il suo percorso. Essa è stata intercettata in più punti durante le operazioni di scavo. Sul muro perimetrale del marciapiede occidentale sono stati rinvenuti resti di un discendente in cotto relativo al sistema di canalizzazione delle acque; in un altro punto la mancanza di basoli ha consentito di individuare la copertura della fogna stessa in blocchi in calcare trapezoidali leggermente a schiena d’asino, disposti parallelamente fra loro al centro della carreggiata. Inoltre in corrispondenza di un forte avvallamento del basolato è stata intravista la cavità della fogna obliterata da terreno di riporto.  

