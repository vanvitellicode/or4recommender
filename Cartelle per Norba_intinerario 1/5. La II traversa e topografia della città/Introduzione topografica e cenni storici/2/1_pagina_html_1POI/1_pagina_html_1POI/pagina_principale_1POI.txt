Introduzione topografica e cenni storici
Norba sorge su di un pianoro che domina, dall’alto dei monti Lepini, con uno strapiombo di oltre 500 m la pianura Pontina. La città antica occupava un’area di circa 38 ettari. 
Il primo ricordo di Norba nelle fonti antiche risale al V secolo a.C.: Livio ne ricorda la fondazione affinché fosse una roccaforte nel territorio pontino. Norba compare nuovamente nel IV secolo a.C. quando nella dissoluzione dell’alleanza dei popoli latini, rimase fedele a Roma; subì le devastazioni da parte dei Volsci di Priverno (popolo italico tra i nemici più pericolosi di Roma) nel 342 a.C. e nel 327 a.C. Nel 209 a.C. fu ancora fedele a Roma durante l’invasione di Annibale. Per questa sua fedeltà probabilmente fu scelta, nel 199 a.C., come luogo di custodia degli ostaggi cartaginesi. 
Le fonti antiche ricordano la fine della città nell’81 a.C. 
Norba, nella lotta tra Mario e Silla, scelse le parti di Mario e fu presa per tradimento da Emilio Lepido, luogotenente di Silla. Un brano di Appiano, storico e filosofo greco, tramanda che i suoi abitanti, piuttosto che cadere nelle mani del nemico, preferirono uccidersi l’un l’altro ed appiccare il fuoco nelle loro case; un forte vento provocò un incendio così violento da non permettere alle truppe di Silla di ricavare alcun bottino. 

