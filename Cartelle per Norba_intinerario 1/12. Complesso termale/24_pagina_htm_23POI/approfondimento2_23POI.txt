Il grande bacino
L’elemento del complesso che maggiormente colpisce è un grande bacino ovale posto sul retro dell’edificio: fungeva da vasca per la raccolta dell’acqua, necessaria al funzionamento del 
complesso termale. Di forma ovale, si caratterizza per le notevoli dimensioni (21,8x32,5 m circa); è costruito in opera cementizia con paramento in opera incerta di calcare; la funzione di vasca per la raccolta dell’acqua è dimostrata dalla presenza sul lato interno di strati di opera cementizia idraulica, necessari per impermeabilizzare le pareti. Dato che la profondità del bacino doveva raggiungere almeno 4,20 m, è ipotizzabile una capienza notevole di acqua; quest’ultima doveva provenire dalla raccolta dell’acqua piovana sulla sovrastante piazza del Foro, che doveva essere convogliata nel bacino grazie a un complesso sistema di condutture sotterranee. 

