Mura della città 
Realizzate in grandi blocchi di calcare sono tra le più famose dell’Italia antica e costituiscono uno dei migliori esempi dell’utilizzo dell’opera poligonale nelle fortificazioni delle città. 
Cingono Norba con un percorso di oltre due chilometri e mezzo. Lungo di esse si aprono, in punti strategici e in relazione alla necessità di collegamento con l’area urbana, quattro porte affiancate da aperture minori, dette posterule.
L’altezza delle mura variava a seconda delle esigenze di difesa e dello scoscendimento del terreno. Lungo i tratti più accessibili esse erano più alte e tecnicamente più curate, nei tratti difficilmente raggiungibili erano meno elevate e meno rifinite nella tecnica.
L’ipotesi più accreditata per la loro datazione appare la seconda metà del IV secolo a.C., con rifacimenti nel III secolo a.C. 

