La casa delle arule
Alla casa si accede direttamente dalla strada attraverso una soglia in calcare che suggerisce la presenza di un portone a due battenti con apertura verso l’interno.  Oltrepassato un piccolo  ingresso si entrava nella corte scoperta (atrio), pavimentata in cocciopesto che mostra, intorno alla vasca centrale (impluvium), un motivo decorativo ottenuto con tessere bianche. La vasca, delimitata da una recinzione realizzata con frammenti di tegole, appare rivestita da lastre in calcare arricchite da fasce con mosaico di colore bianco e rosso.
Intorno alla corte centrale si organizzavano in maniera quasi simmetrica gli ambienti. Entrando a destra, si accedeva a due vani di servizio, in origine comunicanti tra loro. Il primo conserva ancora parte della pavimentazione con mattonelle in terracotta, mentre nel secondo, oltre ad una vaschetta, è ben visibile la pavimentazione in basoli. Dinanzi a questi ambienti vi è il pozzo per attingere l’acqua. Tutta questa zona della casa è caratterizzata da una forte pendenza verso la strada, dovuta al cedimento della cisterna sottostante. Su questo lato seguono, un ambiente aperto (ala) e un ambiente di rappresentanza. Entrando a sinistra vi era la dispensa che ha restituito due grandi contenitori per la conservazione degli alimenti incassati nel pavimento. Il piccolo ambiente attiguo è importante per la presenza di una nicchia che, associata al ritrovamento di una delle arule, suggerisce che in questa stanza si svolgessero culti domestici. L’ultima stanza su questo lato ospita una scala che collega questa casa a quella dei delfini. 


