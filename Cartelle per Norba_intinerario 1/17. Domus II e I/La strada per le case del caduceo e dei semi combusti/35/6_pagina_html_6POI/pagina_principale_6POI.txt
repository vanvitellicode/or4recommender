La strada per le case del caduceo e dei semi combusti
Gli isolati del settore meridionale della città appaiono scanditi da strade che, parallele tra loro, collegano la via proveniente da Porta Maggiore con l’asse viario principale della città. Questa strada costituisce la prima traversa e conduce alle case dei semi combusti e del caduceo. La via realizzata a schiena d’asino (la sagoma a "schiena d'asino", cioè con parte centrale rialzata o convessa, tipica delle strade antiche, serviva a favorire il deflusso dell'acqua verso le canalette poste ai lati della strada), in origine era pavimentata, per tutto il percorso, con basoli in calcare, che oggi si conservano in due settori. Nel primo tratto, proveniente da nord, la strada appare più stretta perché priva di marciapiedi; poi si amplia con un grande slargo, dal quale si dirama, ad oriente, la strada che conduce all’Acropoli Minore. Nel secondo tratto, mostra marciapiede sul lato orientale; una soglia in calcare con binario centrale, suggerisce la presenza lungo la via di una bottega, probabilmente affiancata da una casa.   

